= Forvaltningsregime

Utarbeidelse av nye versjoner av «Standard for beskrivelse av
datakataloger og datasett» initieres av Difi, og den primære kilden til
nye versjoner vil være endringer i DCAT-AP. Difi vil derfor ha ansvar
for å følge med på EUs bruk av, og endringsarbeid knyttet til, DCAT-AP.
Arbeidet med en ny versjon av den nasjonale standarden skal som vanlig
forankres i relevante organer via høring og behandling i
Standardiseringsrådet.

Difi vil i forbindelse med nye versjoner av DCAT-AP avgjøre om
endringene er så store at det bør nedsettes en egen arbeidsgruppe
bestående av relevante aktører, eller om revisjonen kan utføres av Difi
selv. Forslaget til ny versjon sendes uansett på høring. De innkomne
høringskommentarene behandles hos Difi, og resulterer i et forslag som
oversendes Standardiseringsrådet.

Difi ønsker å gi brukerne mulighet til å gi tilbakemeldinger og innspill
til standarden via Difis nettsider. Slike innspill vil tas med inn i
arbeidet med revisjoner initiert av nye DCAT-AP- versjoner, men Difi vil
også vurdere tilbakemeldingene en gang i året, for å se om noen av dem
bør føre til oppdateringer utenom disse større revisjonene. Dette kan
være aktuelt bl.a. fordi den nasjonale standard har noen tillegg til
DCAT-AP som f.eks. kan vurderes.

Dersom det oppdages mindre feil i standarden (stavefeil etc), vil ikke
korrigering av disse utløse en ny versjon. Disse korrigeringene skal
imidlertid dokumenteres i et vedlegg som følger den aktuelle standarden.

Gjeldende og eventuelle tidligere versjoner av standarden skal være
tilgjengelige på Difis nettsider, slik at det er enkelt å finne ut når
tidligere versjoner var gyldige, og hvilke endringer som er foretatt
mellom to versjoner.
